CatherineMartin	Deputy Catherine Martin	2016-10-03	None	Ar an 11 Feabhra seo caite, dúirt an Coimisinéir Teanga, Rónán Ó Domhnaill, go bhfuil sé "go hiomlán míshásúil" go bhfuil pobal na Gaeilge fós ag brath ar Acht teanga nach bhfuil "sách láidir". Tá breis is seacht mbliana caite ó cuireadh tús leis an bpróiseas leasú a dhéanamh ar Acht na dTeangacha Oifigiúla 2003. Tá sár-obair déanta ag Conradh na Gaeilge, ach go háirithe, moltaí a chur le chéile ar scéim ghinearálta agus ar cheannteidil Bille na dteangacha 2019. Cén uair a bheidh an Bille sin críochnaithe agus curtha chun cinn? An mbuailfidh an tAire le pobal na Gaeilge chun an Bhille a fheabhsú? Is í seo Seachtain na Gaeilge 2019 agus fós tá ríomhairí ag an Státseirbhís nach bhfuil in ann síneadh fada a chur ar ainm duine, fiú i liostaí de chuid an CSO. Tuigim an brú atá ar an Rialtas mar gheall ar an mBreatimeacht. Dúradh leis an Dáil seo nach raibh aon ghá ann Roinn na Gaeilge nó Údarás na Gaeltachta a lua sa reachtaíocht atá á tabhairt isteach chun déileáil leis an mBreatimeacht. Is beag an t-iontas go bhfuil imní ar an gCoimisinéir Teanga go gcaillfidh lucht labhartha na Gaeilge muinín as an bpróiseas reachtaíochta.
CatherineMartin	Deputy Catherine Martin	2016-10-03	None	Mar Ghlasach, táim tiomanta chun ár n-acmhainní nádúrtha a chaomhnú. Meastar gurb í an Ghaeilge ceann de na hacmhainní is tábhachtaí atá againn sa tír seo. Feictear domsa, mar sin, go gcaitheann an Rialtas seo leis an teanga cosúil leis an gcaoi a gcaitheann sé le gach acmhainn nádúrtha eile atá againn: gan polasaí cuí chun í a chur chun cinn, agus ag brath an iomarca ar iarrachtaí pearsanta aonaracha. Is deas an rud é go ndearna an tAire Cultúir, Oidhreachta agus Gaeltachta cúpla focal a léamh dúinn chun Seachtain na Gaeilge a cheiliúradh ach is í seo an tAire céanna nach gceapann go bhfuil an Ghaeilge thábhachtach go leor le foghlaim, cé go bhfuil sí freagrach aisti sa Rialtas. Is deas an rud go bhfuil €12 milliún le caitheamh ar cheantair Ghaeltachta faoin bplean 2040, ach tá sé sin an-bheag i gcomparáid le ceantair eile. Beidh €1 billiún le caitheamh ar cheantair thuaithe agus €2 billiún le caitheamh ar cheantair uirbeacha. Tá fáinne fí á chruthú ag an bpolasaí seo. Déantar níos lú infheistíochta sa Ghaeltacht, fágann an t-aos óg an Ghaeltacht ar thóir na ndeiseanna a thugann na cathracha dóibh, agus bíonn leithscéal ag an Rialtas seo níos lú infheistíochta a dhéanamh sa Ghaeltacht arís agus arís eile. Is deas an rud freisin go bhfuil an Taoiseach sásta an Ghaeilge a fhoghlaim agus í a úsáid a mhinice agus a dhéanann sé é sin. Ní cóir beag beann a dhéanamh as seo. I ndáiríre, tá sé ina dhíol inspioráide go rachadh Taoiseach na tíre seo i mbun foghlama agus labhartha na Gaeilge, ach gan beart de réir briathair ar pholasaí teanga, is cuma cé mhéad pop-up Gaeltachtaí a fhreastalaíonn an Taoiseach orthu. Feictear domsa go gcaitheann an Rialtas le géarchéim na Gaeltachta agus cruachás na teanga cosúil le géarchéim na haeráide agus cruachás na timpeallachta. Tá go leor rudaí deasa eile gur féidir leo a tvuíteáil agus a roinnt ar líne ach gan aon substaint nó tiomantas ann do chearta bunúsacha teanga agus do chaomhnú na Gaeltachta. Beidh bás an Phiarsaigh ag an teanga má leanann seo ach beidh tvuíteanna deasa ag Fine Gael ar an mbealach ar fad agus bheadh sé sin go deas.
