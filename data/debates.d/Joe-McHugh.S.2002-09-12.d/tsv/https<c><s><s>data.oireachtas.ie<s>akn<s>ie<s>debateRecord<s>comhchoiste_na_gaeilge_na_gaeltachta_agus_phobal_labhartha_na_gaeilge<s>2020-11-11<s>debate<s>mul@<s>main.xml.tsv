JoeMcHugh	Deputy Joe McHugh	2002-09-12	None	Cuirim fáilte roimh na finnéithe ón Údarás. Guím mo aitheantas chuig an Údarás fá choinne an díograis atá léirithe aige thar na blianta agus fá choinne an díograis atá ann faoi láthair, go háirithe in éadan na míbhuntáistí agus na ndúshlán atá ann fosta maidir le Covid-19. Chomh maith leis sin agus é sin ráite, tá deiseanna ann fosta sna ceantair Ghaeltachta agus tá Údarás na Gaeltachta ann. Nuair a tháinig an crú ar an tairne thar na deich mbliana seo caite, bhí an tÚdarás ann. Bhí fadhbanna móra ann maidir leis an dúshlán fadúda an easpa airgid atá ann ach lean an tÚdarás ar aghaidh. Is soiléir go mbeidh na torthaí ann, go mbeidh an infheistíocht ann agus is soiléir fosta nuair a tháinig an infheistíocht isteach go raibh na comhghleacaithe uilig taobh amuigh den Ghaeltacht ag smaoineamh fosta agus guím gach rath ar an Údarás san am atá romhainn. De réir na tuairisce is déanaí den athbhreithniú caiteachais a d'fhoilsigh an Roinn Caiteachais Phoiblí agus Athchóirithe go mbeadh comhlachtaí Gaeltachta buailte níos troime ná comhlachtaí eile sa Stát de bharr na Breatimeachta, an bhfuil sé i gceist ag Údarás na Gaeltachta iarratas a dhéanamh d'airgead breise a tharraingt síos ó na cistí Breatimeachta?
