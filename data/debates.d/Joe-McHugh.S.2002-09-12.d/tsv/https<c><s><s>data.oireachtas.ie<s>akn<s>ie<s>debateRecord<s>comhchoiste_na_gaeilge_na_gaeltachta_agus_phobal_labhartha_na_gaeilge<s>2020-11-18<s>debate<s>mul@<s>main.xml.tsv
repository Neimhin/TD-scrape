JoeMcHugh	Deputy Joe McHugh	2002-09-12	None	Gabhaim buíochas leis an gCathaoirleach. Tá cúpla ceist gasta agam i dtús báire. Fáiltím ár n-aíonna roimh an gcomhchoiste. Ba mhaith liom freisin aitheantas a ghabháil le Seán Ó Coinn as an obair thábhachtach, dhíograiseach atá déanta ar ár son uilig Thuaidh-Theas fosta. Maidir le mo chéad cheist, tá Leitir Ceanainn ainmnithe mar bhaile seirbhíse Gaeltachta. An féidir leis an mbaile seo iarratas a dhéanamh don scéim pobal Gaeltachta? Cé mhéad cóipeanna den fhoclóir nua atá díolta? An bhfuil na huimhreacha sin ag ár n-aíonna maidir leis an aip fosta agus an líon daoine atá ag úsáid na haipe sin? Tá an aip sin ina cara mhór agam achan lá ó dhubh go dubh agus tá sí iontach tábhachtach. Tá na daoine agus na scoláirí uilig sna meánscoileanna, sna bunscoileanna agus sna hollscoileanna fosta ag úsáid na haipe sin. Tá an teicneolaíocht, an t-eolas agus na sonraí sin iontach tábhachtach agus iontach cuiditheach. Gabhaim aitheantas arís leis an bhForas maidir leis an sár-obair atá déanta leis sin.
