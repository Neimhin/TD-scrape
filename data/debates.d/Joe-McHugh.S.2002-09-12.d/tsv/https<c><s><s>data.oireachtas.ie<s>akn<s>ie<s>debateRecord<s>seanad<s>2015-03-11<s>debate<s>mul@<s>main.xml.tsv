JoeMcHugh	Minister of State at the Department of Arts, Heritage and the Gaeltacht (Deputy Joe McHugh)	2002-09-12	None	Tá mé ag súil go mór le díospóireacht dhearfach mar gheall ar an nGaeilge. Mar Aire Stáit do ghnóthaí Gaeltachta, fáiltím roimh an deis seo labhairt sa Seanad faoi chur i bhfeidhm na Straitéise 20 Bliain don Ghaeilge agus nithe gaolmhara. Beidh mé ag labhairt ar an ábhar céanna níos déanaí inniu. Ar ndóigh, tá an Taoiseach agus ceannairí na bpáirtithe polaitiúla eile ag tabhairt dea-shampla dúinn uile ó thaobh úsáid na Gaeilge sna Tithe seo. Is cinnte gur féidir linn uile féachaint ar an dóigh gur féidir linn níos mó úsáide a bhaint as ár gcuid Gaeilge le linn ár gcuid oibre laethúil sa Seanad agus sa Dáil. Ba dheas liom labhairt i dtús báire faoi Sheachtain na Gaeilge, atá ar siúl san am i láthair. Is ócáid sean-bhunaithe í Seachtain na Gaeilge atá fíorthábhachtach ó thaobh na teanga de. Cé go dtugtar Seachtain na Gaeilge ar an bhféile mar gheall ar an mbrandáil a bhaineann leis, is dea-scéal atá ann go maireann sé níos faide ná seachtain. Tá 17 lá d’imeachtaí spraíúla á n-eagrú timpeall na tíre i mbliana, ina measc oícheanta amhránaíochta, filíochta, comhrá simplí, céilithe sráide, léamh litríochta agus go leor imeachtaí eile. Ar ndóigh, tá na himeachtaí seo feiliúnach do gach aoisghrúpa chun go mbeidh deis ag gach duine blas a fháil ar spiorad na féile. Tréaslaim leis na grúpaí deonacha agus pobail, comhairlí áitiúla, scoileanna, leabharlanna, agus gach eagraíocht idir ceol, spóirt, ealaíon agus cultúrtha, a eagraíonn imeachtaí ina gceantair féin do Sheachtain na Gaeilge. Ar ndóigh, an rud is fearr faoi Sheachtain na Gaeilge ná go dtugtar deis do dhaoine páirt a ghlacadh san fhéile ar shlite éagsúla - is cuma cén leibhéal cumais atá acu sa teanga - trí a bheith ag labhairt na teanga le cairde agus gaolta nó a bheith ag glacadh páirte sna himeachtaí. Airíonn daoine ar a gcompord agus iad ag glacadh páirte sna himeachtaí, scaoiltear le srian an chúthaileacht i labhairt na teanga agus ardaíonn leibhéal na féinmhuiníne. Bíonn gach aon dhuine bródúil agus spreagtha an Ghaeilge a labhairt an tseachtain seo. Tréaslaím le Seachtain na Gaeilge as a mana tarraingteach, "Croí na Teanga: It's You". Meabhraíonn sé seo dúinn go mbaineann féiniúlacht agus bród le labhairt ár dteanga. Is ábhar bróid dúinn ar fad an sár obair atá déanta ag Conradh na Gaeilge don teanga ó bunaíodh é don chéad uair sa bhliain 1893. Anuas tríd na blianta, is cuma cén dúshláin a caitheadh ina dtreo, tá lucht Chonradh na Gaeilge ag treabhadh leo ag cur na teanga chun cinn le fuinneamh agus díogras ar bhealaí éagsúla. Tá ardmholadh ag dul do na heagraíochtaí ar fad ar fud na tíre a dhéanann obair na gcapall chun go mbeidh an Ghaeilge tugtha ar aghaidh ó ghlúin go glúin. Tuigeann muid ar fad nach bhfuil seo éasca, ach tugann ócáidí mar seo misneach dúinn gan ár maidí a scaoileadh le sruth. Dúisíonn sé suim sa teanga agus sa chultúr anseo in Éirinn agus thar lear. Ó ceapadh mar Aire Stáit mé, tá mé ag spreagadh daoine chun teacht liom ar m’aistear leis an Ghaeilge a fhoghlaim arís. Luann muid go minic an grá atá againn don teanga. Má tá spéis ag daoine í a fhoghlaim, nó í a athfhoghlaim, tá an cuireadh tugtha do dhaoine chun tosú anois le linn Seachtain na Gaeilge. I ndiaidh tréimhse a chaitheamh i rith an tsamhraidh i nGleann Cholm Cille, i dTír Chonaill, chuir mé roinnt pointí agus noda úsáideacha le chéile chun cabhrú le daoine. Tá siad le fáil ar shuíomh idirlín na Roinne faoi mo bhlag. Is é atá ar intinn agam ná gur féidir le duine ar bith a bhfuil suim acu inár dteanga náisiúnta nádúrtha tabhairt faoin turas foghlama seo in éineacht liom. Tá súil agam go mbeidh daoine spreagtha dá bharr chun dul i ngleic leis an teanga. Is iad seo roinnt pointí a d'fhoghlaim mé ó thosaigh mé ar an turas foghlama seo. Tá an Ghaeilge thart orainn i ngach aon áit, mar shampla ar chomharthaí bóthair agus ar na meáin chumarsáide. Is é an rud is tábhachtaí domsa ná a bheith ag smaoineamh as Gaeilge. Bíonn eagla orainn uilig botúin a dhéanamh. Is cinnte go ndéanfaidh mé botúin, ach ní ligfidh mé don eagla atá orm botúin a dhéanamh mé a choinneáil ar ais. Tá a lán áiseanna cabhracha ar fáil ar an suíomh gréasáin. Bainigí úsáid astu, agus bainigí sult as an turas foghlama. Beidh mé libh an bealach ar fad. Beidh mé ar an mbealach ceart. Tá fíorshuim ag daoine ar fud na tíre san aistear seo, go háirithe daoine atá ag foghlaim na teanga iad féin. Fuair mé teachtaireacht le déanaí ó fhear san Astráil atá níos mó ná 80 bliain d’aois, agus a bhfuil an Ghaeilge á athfhoghlaim aige faoi láthair. Dúirt sé go bhfuil sé ag baint an-sult as. Níl sé riamh rómhall chun an Ghaeilge a fhoghlaim. Tá a fhios agam freisin go bhfuil ciorcail chomhrá ar siúl i mbailte agus ag pobail éagsúla ar fud na tíre agus ba mhaith liom na grúpaí seo a mholadh go mór don chur chuige oscailte agus cairdiúil atá acu i leith daoine a spreagadh chun an Ghaeilge a labhairt. Cuidíonn siad go mór leo siúd nach bhfuil mórán muiníne acu chun dul chun cainte le daoine eile as a gceantair féin. Is iad na daoine seo agus na grúpaí seo a bhí ar intinn agam nuair a thug mé faoin bhlag a scríobh. Tá súil agam go mbeidh sé ina chuidiú dóibh. Tá mé féin ag tnúth go mór le freastal ar roinnt ócáidí atá ag tarlú timpeall na tíre do Sheachtain na Gaeilge.Bhí seans maith agam an tseachtain a chuaigh thart. Thug mé cuairt ar mheánscoil i Luimneach agus ar bhunscoil i dTiobraid Árann agus tá spreagadh mór ar siúl sna ceantair sin. Níos tábhachtaí ná sin, tá mé ag tnúth go mór leis an deis cumarsáid i nGaeilge a dhéanamh le daoine nua. Feictear dom go dtugann Seachtain na Gaeilge misneach do dhaoine triail a bhaint as an teanga. Déarfainn le duine ar bith a bhfuil suim acu an Ghaeilge a fhoghlaim: "Lean ort, bain triail aisti mar níor chaill fear an mhisnigh riamh." Seans maith go bhfuil grúpa nó gréasán ar bun i do cheantar féin agus imeachtaí ar fáil cheana féin. Tá go leor cúnaimh, áiseanna agus tacaíocht amuigh ansin le cabhrú leat, mar shampla ranganna ar líne, mar aon le hirisí agus nuachtáin leictreonacha, foclóirí agus áiseanna eile. Go háirithe, is áis iontach iad seandaoine le Gaeilge sna ceantair. Cuireann Lá Fhéile Pádraig agus Seachtain na Gaeilge deiseanna dochreidte ar fáil don tír seo an príomh ról a ghlacadh ar stáitse an domhain don tréimhse sin. An teachtaireacht a bheadh agam do dhaoine thar lear atá ag smaoineamh ar chuairt a thabhairt ar Éirinn ná: "Tar anall, tá muid oscailte do ghnó agus cuirfear fearadh na fáilte romhat." Ba mhaith liom mo bhuíochas agus mo chomhgairdeas a dhéanamh leis na daoine a d'obair ar an gclár Fulbright sa tír seo agus thar lear.  Tá an Ghaeilge ar cheann de na hacmhainní is nádúrtha agus is luachmhaire atá againn. Creideann an Rialtas go bhfuil tábhacht ag baint le pobal láidir labhartha Gaeilge agus Gaeltachta a chothú chun saibhreas oidhreachta na teanga a choinneáil beo agus a thabhairt slán don chéad ghlúin eile. Ó ceapadh mar Aire Stáit mé, is í an Straitéis 20 Bliain don Ghaeilge an chloch is mó ar mo phaidrín. Os rud é gur foilsíodh an straitéis i mí na Nollag 2010, beidh an straitéis cúig bliana ar an fhód ag deireadh na bliana seo. I bhfianaise a thábhachtaí is atá an straitéis mar chloch choirnéil don Ghaeilge, leanfaidh mé orm ag plé le mo chomhghleacaithe aireachta le cinntiú go dtugtar tosaíocht don straitéis sna Ranna ábhartha. Ina theannta sin, leanfaidh mo Roinn uirthi ag obair i gcomhpháirtíocht leis na Ranna sin chun na bearta éagsúla a bhaint amach thar shaolré na straitéise. Mar is eol don Teach, is ar mo Roinnse atá an fhreagracht uileghabhálach an straitéis a chomhordú agus a chur i bhfeidhm i gcomhar le réimse mór páirtithe leasmhara éagsúla. Aithnítear sa straitéis féin go bhfuil gá le cur chuige céimneach chun bearta éagsúla na straitéise a chur i gcrích. I gcomhréir leis an gcur chuige seo, tá dul chun cinn á dhéanamh maidir le raon leathan gníomhaíochtaí faoin straitéis a chur i bhfeidhm de réir a chéile ar bhealach córasach laistigh de na hacmhainní teoranta atá ar fáil. Deirtear go dtógtar na caisleáin de réir a chéile agus tá sé i gceist againn go mbeidh dúshraith láidir faoin straitéis le gur féidir linn tógáil air de réir a chéile. Léiríonn na tuarascálacha atá foilsithe ag na Ranna ábhartha, 12 acu san iomlán, go bhfuil cur chuige soiléir ann maidir le feidhmiú na straitéise a mbeidh tionchar dearfach aige ar an teanga san fhadtréimhse. Is údar sásaimh ar leith dom é go n-aithníonn na Ranna go bhfuil sé tábhachtach go mbeadh líon áirithe foirne atá in ann seirbhísí a chur ar fáil i nGaeilge i ngach aon Roinn agus go bhfuil gealltanas tugtha acu go n-aithneofar ina gcuid scéimeanna teanga amach anseo faoi Acht na dTeangacha Oifigiúla na poist nó na réimsí oibre lena mbaineann riachtanas inniúlachta sa Ghaeilge. Don chéad uair riamh, cuireadh allúntas ar leith de €0.5 milliún ar fáil i mbuiséad na Roinne don bhliain 2014 le haghaidh bearta sonracha praiticiúla chun tacú le cur i bhfeidhm na straitéise. Baineadh leas as an allúntas sin anuraidh chun maoiniú a sholáthar do na heagraíochtaí pobalbhunaithe a roghnaigh Údarás na Gaeltachta chun tabhairt faoin phleanáil teanga sna limistéir pleanála teanga Ghaeltachta, agus chun gníomhaíochtaí úra a mhaoiniú chun tacú le cur i bhfeidhm na straitéise.  Is cúis áthais dom go bhfuil allúntas ar leith os cionn €500,000 curtha ar fáil arís i mbliana do mo Roinn chun tacú le cur i bhfeidhm na straitéise. Is léiriú follasach é an t-allúntas seo ar thiomantas an Rialtais i leith na Gaeilge. Cuirfidh an maoiniú seo ar chumas mo Roinne tabhairt faoi ghníomhaíochtaí éagsúla, lena n-áirítear gníomhaíochtaí a thacóidh leis an phróiseas pleanála teanga ar an dtalamh. Áirítear anseo tacaíocht d'eagraíochtaí pobail chun cabhrú leo tabhairt faoi phleananna teanga a ullmhú agus a fheidhmiú faoi Acht na Gaeltachta.  Ní miste dom a dheimhniú don Teach gur scríobh mé i mí na Samhna 2014 chuig na hAirí uile sa Rialtas ag lorg cruinnithe déthaobhacha leo le plé a dhéanamh ar chur i bhfeidhm na straitéise agus Acht na dTeangacha Oifigiúla. Tá ag éirí go maith leis na cruinnithe déthaobhacha atá eagraithe go dtí seo. Is léir go bhfuil toil i measc na nAirí dul chun cinn a dhéanamh ar chur i bhfeidhm na straitéise. Cé go dtuigim go maith go bhfuil comhoibriú leanúnach ar siúl idir na Ranna i gcomhthéacs chur i bhfeidhm na straitéise, tá mé ag machnamh go gníomhach, ó ceapadh mar Aire Stáit mé i mí Iúil seo caite, ar conas a d'fhéadfadh muid feabhas breise a chur ar an obair thábhachtach seo. Is sa chomhthéacs seo atá na cruinnithe déthaobhacha á reáchtáil agam.  Le hAcht na Gaeltachta 2012, tugadh céim shuntasach chun dúshraith reachtúil chuí a bhunú faoina mbeifear in ann díriú ar bhealach níos córasaí agus níos éifeachtaí ar chur i bhfeidhm na straitéise as seo amach. Cuireann Acht na Gaeltachta an chreatlach reachtúil ar fáil chun tabhairt faoin phróiseas pleanála teanga ar bhonn comhordaithe. Faoin Acht seo, beidh an pobal, an earnáil dheonach, an earnáil phoiblí agus an earnáil phríobháideach ag obair as lámha a chéile chun tacú leis an Ghaeilge sna ceantair éagsúla atá agus a mbeidh aitheanta faoin Acht. Is trí phleananna teanga a ullmhú agus a fheidhmiú ag leibhéal an phobail a thabharfar tacaíocht don Ghaeilge mar theanga pobail agus teaghlaigh i gceantair Ghaeltachta agus i gceantair eile taobh amuigh den Ghaeltacht.  Tá áthas orm a rá go bhfuil dul chun cinn á dhéanamh faoin bpleanáil teanga faoi Acht na Gaeltachta. Tá tús curtha go hoifigiúil leis an bpróiseas pleanála teanga i 13 limistéir pleanála teanga Ghaeltachta. Tar éis don Roinn próiseas comhairliúcháin a reáchtáil, d’fhoilsigh mé liosta de na bailte is fóirsteanaí a d’fhéadfadh a bheith aitheanta mar bhailte seirbhíse Gaeltachta i mí na Nollag 2014. Tá iarrtha agam ar Fhoras na Gaeilge agus ar Údarás na Gaeltachta tús áite a thabhairt do chathair na Gaillimhe, Leitir Ceanainn agus Daingean Uí Chúis. Tá Foras na Gaeilge ag lorg léirithe spéise faoi láthair ó eagraíochtaí i gceantair a d’fhéadfadh a bheith aitheanta mar líonraí Gaeilge amach anseo. Mar is eol don Teach, rinne mo Roinn athbhreithniú ar an Acht Teanga a foilsíodh i mí Aibreáin 2014 in éineacht le ceannteidil an Bhille Teanga. Is é príomhaidhm an Bhille ná an tAcht Teanga a leasú chun a chinntiú go leanfaidh sé de bheith ina thacaíocht do gach duine ar mian leis seirbhísí d’ardchaighdeán i nGaeilge a fháil ón Stát. Cuireadh na ceannteidil faoi bhráid an Chomhchoiste um Chomhshaol, Chultúr agus an Ghaeltacht, i gcomhréir le polasaí an Rialtais. Tá tuarascáil faoin mBille foilsithe anois ag an gcomhchoiste agus tá moltaí na tuarascála á mbreithniú agam faoi láthair. Tá an próiseas dréachtaithe don Bhille ag leanúint ar aghaidh freisin agus an Bille ar liosta A de chlár reachtaíochta an Rialtais. Ba mhaith liom mo bhuíochas a ghabháil le cathaoirleach an fhochoiste, an Seanadoir Labhrás Ó Murchú, as an sár obaor atá déanta agus ag a chomhghleacaithe ar an gcoiste. Bhí na moltaí iontach dearfach agus táthar á meas faoi láthair. Rinneadh roinnt moltaí fiúntacha le linn an phróisis chomhairliúcháin phoiblí maidir le tionscnaimh pholasaí a meastar a chuirfeadh le stádas agus le húsáid na Gaeilge. Tá sé aontaithe ag an Rialtas go bhféachfaí leis na tionscnaimh pholasaí seo a thabhairt chun cinn chun tacú le cur i bhfeidhm an Acht Teanga. Tá plé ar siúl ag mo Roinn faoi láthair leis na páirtithe leasmhara maidir leis na tionscnaimh sin a fhorbairt ar an mbealach is éifeachtaí. I measc na dtionscnamh atá faoi chaibidil, tá: bearta réamhghníomhacha a thionscnamh chun an cohórt de státseirbhísigh atá in ann feidhmiú sa dá theanga oifigiúla a mhéadú thar thréimhse ama. Tá idir bhearta earcaíochta agus oiliúna san áireamh anseo; seirbhís chomhroinnte aistriúcháin a bhunú chun freastal ar riachtanais Ranna Rialtais; deasc lárnach um sheirbhís do chustaiméirí a bhunú chun soláthar feabhsaithe i seirbhísí Gaeilge a chinntiú don phobal; an Ghaeilge a bheith in úsáid go barréifeacht ar chomharthaí tráchta bóthair; agus an Ghaeilge a bheith in úsáid in ainmneacha comhlachtaí poiblí nua atá á mbunú. Is aidhm lárnach pholasaí de chuid an Rialtais í úsáid na Gaeilge a threisiú agus tá sé ina ghné thábhachtach den pholasaí sin go mbeidh baill fhoirne atá inniúil sa Ghaeilge ar fáil sa Státchóras. Ar ndóigh, tá an cheist maidir le cumas comhlachtaí poiblí seirbhísí a sholáthar trí Ghaeilge agus ceist na hearcaíochta don Státchóras fite fuaite lena chéile.Mar thoradh ar chinneadh a thóg an Rialtas i mí Dheireadh Fómhair 2013 chun cumas na Gaeilge sa Státseirbhís a threisiú, tá an Roinn Caiteachais Phoiblí agus Athchóirithe ag iarraidh ar Ranna agus ar oifigí Rialtais sainaithint a dhéanamh ar phoist agus ar réimsí oibre ina dteastaíonn oifigigh le Gaeilge mar chuid den phróiseas pleanála don fhórsa oibre. Táthar ag iarraidh ar Ranna aird ar leith a thabhairt ar phoist atá lonnaithe i gceantair Ghaeltachta nó a dhéanann freastal ar cheantair Ghaeltachta. Beidh an próiseas seo lárnach chun a chinntiú go ndéanfar foráil dhóthanach i gcomórtais earcaíochta amach anseo do cheapacháin i bpoist ina dteastaíonn oifigigh le Gaeilge. Ina theannta sin, sonrófar na poist sin ina dteastaíonn oifigigh le Gaeilge i scéimeanna teanga faoi Acht na dTeangacha Oifigiúla 2003 amach anseo. Anuas air sin, tá socruithe nua á gcur i bhfeidhm ag an tSeirbhís um Cheapacháin Phoiblí do chomórtais earcaíochta don Státseirbhís.  Mar is eol don Teach, bhain an Ghaeilge aitheantas amach mar theanga oifigiúil agus oibre de chuid an Aontais Eorpaigh ar an 1 Eanáir 2007. Tiocfaidh deireadh leis an mhaolú atá i bhfeidhm don Ghaeilge ag deireadh 2016. Is maolú é seo d'institiúidí an Aontais Eorpaigh ón dualgas atá ann gach téacs dlíthiúil a aistriú go Gaeilge. Beidh cinneadh le tógáil faoi dheireadh na bliana 2015 faoi thodhchaí an mhaolaithe atá i bhfeidhm faoi láthair maidir le húsáid na Gaeilge in institiúidí an Aontais Eorpaigh. Sa chomhthéacs seo, tá plé ar bun ag mo roinn ealaíon, i gcomhar le Roinn an Taoisigh, le páirtithe leasmhara éagsúla, institiúidí an Aontais Eorpaigh san áireamh, ar mhaithe le moltaí sonracha a fhorbairt maidir leis an gcur chuige is fearr i dtaca leis an mhaolú. Beidh an cheist seo le breithniú ag an Rialtas in am trátha. Mar ghné lárnach de mholtaí maidir leis an mhaolú, tá an fáil a bheadh ar dhaoine leis na scileanna riachtanacha chun dul i mbun poist in institiúidí an AE, chomh maith le giniúint téarmaí i gcomhair a n-úsáide in aistriú cáipéisí oifigiúla. Agus é sin tugtha san áireamh, tá dhá thionscnamh maoinithe ag mo Roinn le roinnt blianta anuas, tionscnamh téarmaíochta agus tionscnamh ardscileanna Gaeilge. Ba mhaith liom mo bhuíochas a chur in iúl arís as an deis a fháil léargas a thabhairt don Seanad ar an méid atá ar siúl faoi láthair chun aidhmeanna na Straitéise 20 Bliain don Ghaeilge a bhaint amach. Is gnéithe fíorthábhachtacha dár n-oidhreacht chultúrtha iad an Ghaeilge agus an Ghaeltacht agus is onóir agus pribhléid domsa an deis a fháil mo chion féin a dhéanamh mar Aire Stáit sa Rialtas seo chun tacú le caomhnú, daingniú agus forbairt na hoidhreachta sin. Aithním agus tuigim go maith gur ag obair i gcomhar lena chéile is fearr a bhainfidh muid torthaí fónta amach chun an oidhreacht bheo seo a thabhairt ar aghaidh don chéad ghlúin eile. Cé go bhfuil an Rialtas tiomanta gach a dhéanamh laistigh dá chumhacht chun an Ghaeilge a chur chun cinn, tá todhchaí na teanga ag brath go príomha ar an bpobal. Tá a fhios againn go bhfuil tromlach an phobail dearfach i leith na teanga. Tá orainn timpeallacht a chothú ina mbraitheann daoine muiníneach a gcuid Gaeilge a úsáid, cuma cén leibhéal cumais atá acu inti. Tá sé riachtanach go leanfar ag baint leasa as an teanga mar theanga pobail agus teaghlaigh sa Ghaeltacht agus go gcuirfear an teanga chun cinn ar bhonn níos forleithne taobh amuigh den Ghaeltacht. Ag deireadh an lae, beatha teanga í a labhairt. 
JoeMcHugh	Minister of State at the Department of Arts, Heritage and the Gaeltacht (Deputy Joe McHugh)	2002-09-12	None	Bhí mórán moltaí ann ansin ó gach aon Seanadóir. Gabhaim míle buíochas as ucht na teachtaireachtaí dearfa a bhí ag na Seanadóirí inniu. Tá sé soiléir go bhfuil caidrimh mhaith idir na daoine anseo sa Teach seo. Is é sin an bealach ceart ó thaobh an teanga Gaeilge de. Tá taithí mór agam ar obair le daoine sa Teach seo. D'oibrigh mé leis an Seanadóir Labhrás Ó Murchú agus daoine éagsúla eile sa Teach seo in 2003 ar son Acht na dTeangacha Oifigiúla agus chomh maith le sin, i 2007, ar son an aitheantais a tugadh don Ghaeilge san Eoraip. Sin an bealach ceart - na daoine ag obair lena chéile. Tá an ceart ag na Seanadóirí agus go háirithe Seanadóir Brennan. Tá dualgas ar gach duine againn sa Teach seo, sa Dáil agus sa tír seo ó thaobh na teanga Gaeilge de agus í á cur chun cinn. Táim ag súil go mór leis an am a bheidh an teanga Gaeilge an teanga ba nadúrtha dúinn agus nach mbeimid ag iarraidh deiseanna ar nós Sheachtaine na Gaeilge chun í a labhairt. Táim ag súl go mór le sin. Táim cinnte gurb é an rud is tábhachtaí maidir leis an teanga Gaeilge ná í a choiméad, a chosaint, a dhaingniú agus a chur chun cinn. Is léir go bhfuil athbheochan ann maidir leis an teanga Gaeilge, an chultúr, an drámaíocht agus an stair. Tabharfaidh mé tacaíocht dóibh siúd a bhfuil ag obair go crua ar son na teanga. Labhair an Seanadóir Ó Murchú faoin ról atá ag Conradh na Gaeilge agus Gael Linn. Luadh Gael Uladh chomh maith. Labhair an Seanadóir D'Arcy faoi An tUltach. Tá mórán dreamanna ann ag obair go crua agus go dian dícheallach ar son na teanga. Tá mise leo. Aontaím go bhfuil ról tábhachtach acu chun an teanga a bhogadh chun tosaigh. Chuala mé an teachtaireacht faoin mhaolú. Níl an cinneadh déanta fós. Tá an Rialtas freagrach as an gcinneadh agus tá sé le déanamh ag deireadh na bliana seo. Bhí na trí fhocal céanna a bhí agamsa sé nó seacht mí ó shin ag an Seanadóir Moran. Is iad sin, "Tá brón orm." Tá brón orm nach bhfuil mé ábalta an Ghaeilge a labhairt. Sin na trí fhocal is diúltaí atá ann. D'éirigh liomsa. Tuigim an deacracht atá ann sa tír seo do dhaoine nach bhfuil ábalta an Ghaeilge a labhairt. Tá mise leosan freisin. Níl le déanamh ach cúpla focal a úsáid gach lá, mar a dúirt an Seandóir Brennan, fiú "Gaidé mar atá tú?" nó "Conas atá sibh?" nó "Cén chaoi a bhfuil sibh?" Níl gá ach cúpla focal gach aon lá. Gabhaim mo bhuíochas agus déanaim mo chomhghairdeas leo siúd atá ag obair i dTeach Laighean, idir na ushers agus na hoifigigh a bhíonn ag an gcruinniú "cupán tae agus cúpla focal" gach aon Céadaoin anseo. Is le cúpla focal gach lá an bealach ceart chun é seo a dhéanamh.  Tá an ceart ag Seanadóir Ó Murchú go bhfuil ról mór ag na daoine sna ceantair Ghaeltachta. Is iad na ceantair Ghaeltachta tobar na teanga Gaeilge agus na daoine le Gaeilge. Táim i mo chónaí béal dorais leis an Ghaeltacht agus bíonn an deis agam, gach aon lá a théim go dtí an siopa áitiúil nó a chasaim le daoine as mo cheantar, casadh le daoine ó cheantar na Gaeltachta. Anois tá siad ag labhairt Gaeilge liom. Sin an bealach is dearfaí agus sin an fáth go bhfuilimse ábalta Gaeilge a labhairt. Chuala mé daoine eile ag labhairt Gaeilge. Iarraim ar na daoine le Gaeilge, go háirithe seandaoine a bhfuil focail deasa acu, í a roinnt. Mar shampla, labhair an Seanadóir Brennan faoi Ghaoth Dobhair i dTír Chonaill, ach i nGleann Cholm Cille, Fanad, Conamara, Ciarraí agus Gaeltacht Mhúscraí, tá seandaoine le nathanna éagsúla acu. Deirimid "Fáilte romhat" ach ní usáidtear "Fáilte romhat" i dTír Chonaill. Deirtear "Go ndéana a mhaith duit". Úsáidtear inniu na focail, "Tá mé ag déanmh mo dhícheall". I dTír Chonaill, deirtear "Tá mé ag déanamh mo sheacht ndícheall" meaning "I am doing my best seven times over". Is é seo an Ghaeilge atá fós ag seandaoine. Tá ról mór ag na daoine le Gaeilge í a labhairt, fiú muna bhfuil ach cúpla focal acu.  Mar fhocal scoir, tá tuairisc.ie ag déanamh jab fíor-mhaith agus mar an gcéanna le dreamanna eile. Bhí an ceart ag an Seanadóir Keane maidir leis na ceantair atá taobh amuigh den Ghaeltacht, go háirithe iadsan sa Tuaisceart, Clondalkin agus a leithéid. Tá Foras na Gaeilge freagrach as na líonraí Gaeilge. B'fhéidir go ndéanfar cinneadh amach anseo. Níl fios agam cé hiad na ceantair atá i gceist ag an bhForas maidir le seo ach chuala mé go bhfuil sár-obair ar siúl i gceantair éagsúla ar nós Clondalkin. Cífimid cad a tharlóidh amach anseo. 
