JoeMcHugh	Minister of State at the Department of Arts, Heritage and the Gaeltacht (Deputy Joe McHugh)	2002-09-12	None	Beidh soláthar caipitil de €5.687 milliún ar fáil ag Údarás na Gaeltachta ón Státchiste i 2015, mar aon le foinsí maoinithe an údaráis féin ó dhíol socmhainní agus infheistíochtaí. Idir airgead an Státchiste agus acmhainní an údaráis féin, tá mé cinnte go mbeidh an t-údarás ag leanúint air ag cruthú post nua sa Ghaeltacht agus ag cosaint na bpost atá ann faoi láthair. Tuigim go maith go bhfuil togra straitéiseach ag Údarás na Gaeltachta lena mbuiséad caipitil a mhéadú thar thréimhse ama ón leibhéal reatha de €5.687 milliún go €12 milliún in aghaidh na bliana. Tuigim fosta go gcuirfeadh méadú mar sin ar chumas an údaráis 300 post breise a chruthú in aghaidh na bliana. Leanfaidh mé orm ag déanamh cás láidir chun tacú leis an éileamh sin sa tréimhse amach romhainn. Is áisíneacht den Fhoras Teanga é Foras na Gaeilge agus is í an Chomhairle Aireachta Thuaidh-Theas a cheadaíonn a buiséad. Tá sé aontaithe ag na Ranna Airgeadais Thuaidh agus Theas go gcaithfidh na forais trasteorann go léir sábháiltí éifeachtúlachta de 4% ar a laghad in aghaidh na bliana a chur i bhfeidhm ar bhonn carnach thar an tréimhse 2014 go 2016. Toisc go ndearnadh laghdú 7% ar an soláthar don Fhoras Teanga sna Meastacháin i 2014, tá mé sásta a chur in iúl nach bhfuil ach laghdú 1% le cur i bhfeidhm ar allúntas an Státchiste don Fhoras Teanga in 2015. Ciallaíonn sé seo gurb é €13.444 milliún an tsuim iomlán atá ar fáil don Fhoras Teanga ó mo Roinn faoi réir chomhaontú na Comhairle Aireachta Thuaidh-Theas.
JoeMcHugh	Deputy Joe McHugh	2002-09-12	None	Táim cinnte go bhfuil an fhadhb seo ann. Thit buiséad Údaras na Gaeltachta ó €18 milliún i 2008 agus go €6 milliún anuraidh. Aontaím go bhfuil fadhb ann agus chonaic mé le mo shúile féin i rith an tsamhraidh an sárobair atá á déanamh ag Údarás na Gaeltachta. Tá ceangal mór idir Údarás na Gaeltachta agus na comhlachtaí i gceantair Ghaeltachta, agus mar shampla ag tús na seachtaine bhí scéal ollmhór ann i nDún na nGall, i mo cheantar féin. Méadóidh Randox Teoranta a lucht oibre ó 70 oibrí go 500 thar na blianta atá romhainn. Sin sampla den cheangal mór atá ann idir Údarás na Gaeltachta agus na comhlachtaí. Chuir mé cás láidir roimh an Aire Airgeadais, an Teachta Michael Noonan, agus roimh an Aire Caiteachais Phoiblí agus Athchóirithe, an Teachta Brendan Howlin, cúpla seachtain ó shin, roimh an mbuiséad agus táim ag déanamh mo dhíchill ó shin acmhainní breise a fháil faoin bpróiséas Meastúcháin amach anseo.
JoeMcHugh	Deputy Joe McHugh	2002-09-12	None	Maidir leis an gceist faoi Údarás na Gaeltachta, bhí mé ag caint faoin obair a bheidh á déanamh agam as seo amach. Chuir mé cás láidir ós comhair an Aire Airgeadais, an Teachta Noonan agus an tAire Caiteachais Phoiblí agus Athchóirithe, an Teachta Howlin, ag lorg acmhainní breise. Maidir leis an gComhairle Aireachta Thuaidh-Theas agus an comhaontú le mo chomhghleacaithe sa Tuaisceart, bhí agus tá comhaontú ar siúl ar bhonn Thuaidh-Theas. Bhí laghdú 11% i mo bhuiséad ach bhí laghdú fosta ann sa Tuaisceart. Sin an comhaontú. Bhí taiscí eacnamaíochta ann idir Thuaidh agus Theas. Sin an comhaontú.
JoeMcHugh	Deputy Joe McHugh	2002-09-12	None	Tá sé thart ar 4% sa Tuaisceart.
JoeMcHugh	Deputy Joe McHugh	2002-09-12	None	Baineann saincheisteanna maidir le hirisí Gaeilge le gnóthaí oibríochtúla Fhoras na Gaeilge agus níl ról sonrach agam féin mar Aire Stáit ina leith. É sin ráite, tuigim go mbíodh Foras na Gaeilge ag cur maoinithe ar fáil do roinnt irisí Gaeilge i bhfoirm chlóite nó ar líne, ina measc An Sagart, An Timire, An tUltach, Beo.ie, Comhar, Feasta, Gaelport, NÓSmag agus SAOL. Mar thoradh ar chinneadh na Comhairle Aireachta Thuaidh Theas, chuir Foras na Gaeilge socruithe nua maoinithe i bhfeidhm do na heagraíochtaí ceannais ón 1 Iúil 2014 agus tháinig deireadh dá réir leis an maoiniú do na hirisí a bhí ceangailte leis na heagraíochtaí bunmhaoinithe. Tuigim ó Fhoras na Gaeilge go bhfuil sé mar aidhm aige pobal léitheoireachta na Gaeilge a spreagadh agus an iriseoireacht Ghaeilge a chothú tuilleadh trí dhíriú ar ábhar léitheoireachta a chur ar fáil saor in aisce ar líne. Mar shampla, tá nuachtán seachtainiúil ar líne á fhoilsiú ag Tuairisc.ie faoi chonradh ceithre bliana ó Mheán Fómhair 2014; iris stíl mhaireachtála á sholáthar ag NÓSmag go míosúil; agus iarratais faoi scéim le haghaidh foilseachán liteartha/cúrsaí reatha á measúnú faoi láthair.
JoeMcHugh	Deputy Joe McHugh	2002-09-12	None	Bhí 19 eagraíocht ag fáil bunmhaoiniú ó Fhoras na Gaeilge agus ní raibh an córás sin inmharthana a thuilleadh. Cheadaigh an Chomhairle Aireachta Thuaidh-Theas socraithe nua maoinithe. Faoi na socraithe nua seo, tá sé eagraíocht ceannas á maoiniú chun na Tosaíochta í Straitéiseacha i réimse ar leith a sheachadadh ar bhun uile-oileáin. Ba mhaith liom buíochas a ghabháil don Teachta as ucht na ceiste mar tá díospóireacht ar siúl anois agus bhí díospóireacht ar siúl ag tús an tsamhraidh faoin scéal faoin idirlín agus faoi na hirisí. Chas mé leis na daoine atá freagrach as an iris An tUltach i rith an tsamhraidh agus fuair mé eolas mór faoi stair na hirise agus an eagraíocht eile. Beidh mé i dteangmháil le Foras na Gaeilge faoin ábhar seo mar tá díospóireacht mhór idir, mar shampla, léitheoirí an nuachtáin The Irish Times nó an Irish Independent nó an Irish Examiner i gcoinne an idirlín. Tá The Irish Times agus araile anseo anois ach tá díospóireacht ar siúl. Ba mhaith liom fanacht i dteagmháil leis an Teachta faoin ábhar seo agus beidh mé i dteangmháil le Foras na Gaeilge freisin.
JoeMcHugh	Deputy Joe McHugh	2002-09-12	None	Maidir leis na hirisí, is é an t-eolas a bhí agamsa ná go raibh éileamh ann ach nuair a chas mé leis na daoine atá freagrach ag An tUltach, scéal difriúil a bhí acu dom. Dúirt siad liomsa i lár an tsamhraidh nach bhfuil mórán éilimh ann. Mar a dúirt mé ag an tús, tá stair fada ag baint le gach ceann de na 19 eagraíocht atá ag fáil maoinithe. Ba mhaith liom a rá arís go mbeidh mé i dteagmháil le Foras na Gaeilge. Tá fhios agam go bhfuil An tUltach, mar shampla, ag lorg €8,000 sa bhliain. Is airgead mór é €8,000 ach sin an méid atá á lorg ag an dream seo don iris. Arís, beidh mé i dteagmháil le Foras na Gaeilge agus leis an Teachta fosta.
