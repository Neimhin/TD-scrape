JoeMcHugh	Minister of State at the Department of Arts, Heritage and the Gaeltacht (Deputy Joe McHugh)	2002-09-12	None	Go raibh maith agat a Chathaoirligh agus go raibh maith agat freisin fá choinne an chuiridh go dtí an Seanad inniu. Ba mhaith liom mo bhuíochas a chur in iúl don Teach seo as an gcuireadh a thug sé dom labhairt leis le linn Sheachtain na Gaeilge agus ar ndóigh le linn Bhliain na Gaeilge 2018.  Tá an Rialtas seo dírithe ar theacht leis an tiomantas dár gcultúr agus dár dteanga atá le feiceáil i mórán de na heagraíochtaí díograiseacha atá ar fud an Stáit, taobh istigh agus taobh amuigh de na Gaeltachtaí. Chuige sin, cuireadh maoiniú breise de €2.5 milliún ar fáil don Ghaeilge, don Ghaeltacht agus do na hoileáin in 2018. San áireamh sa bhuiséad don bhliain seo tá €1.4 milliún breise chun tacú leis an phróiseas pleanála teanga faoin straitéis 20 bliain don Ghaeilge, cuireadh €400,000 de mhaoiniú breise ar fáil d’Údarás na Gaeltachta chun infheistiú ina chláir caipitil agus chun tacaíocht do chomharchumainn agus d’eagraiochtaí forbartha pobail na Gaeltachta a mhéadú, rud a fhágann go bhfuil an maoiniú caipitil don údarás méadaithe go €7 milliún, cuireadh €450,000 ar fáil do Bhliain na Gaeilge 2018, agus rinneadh leithdháileadh breise de €687,000 ar scéimeanna tacaíochta teanga na Roinne lasmuigh den Ghaeltacht. Tá €2.65 milliún á chur ar fáil faoi bhuiséad 2018 do chur i bhfeidhm an phróiseas pleanála teanga i mbliana. Is ionann sin agus ardú €1.8 milliún thar an allúntas a bhí ar fáil don phróiseas anuraidh. Ina theannta sin, tá ardú ar an gcistíocht atá ar fáil do na gnáthchláir reatha ar thaobh na Gaeilge agus na Gaeltachta a bhfuil dlúthbhaint acu chomh maith le cur i bhfeidhm an straitéis 20 bliain. Leis an allúntas méadaithe atá curtha ar fáil don Ghaeilge agus don Ghaeltacht trí chéiIe, tá ag éirí le mo Roinn tacú tuilleadh le cur i bhfeidhm na straitéise agus an phróiseas pleanála teanga mar a bhaineann sé leis an Ghaeltacht, na bailte seirbhíse Gaeltachta agus na líonraí Gaeilge. Tuigfidh na Seanadóirí gur ar an Roinn Oideachais agus Scileanna a thiteann an fhreagracht an polasaí don oideachas Gaeltachta 2017-2022 a chur i bhfeidhm. D’fhéadfaí a rá gur aisfhreagra suntasach is ea an polasaí seo ar a bhfuil ráite agus molta sa straitéis 20 bliain mar a bhaineann sé le cúrsaí oideachais sa Ghaeltacht. Mar léiriú breise ar dháiríreacht leanúnach an Rialtais seo chun cúram a dhéanamh do chur i bhfeidhm na straitéise, is díol suntais é go bhfuil aonad polasaí oideachais Gaeltachta faoi leith bunaithe cheana féin ag mo chomhghleacaí, an tAire, an Teachta Bruton, chun cur i bhfeidhm an pholasaí a bhrú chun cinn. Léirionn sé seo uile go bhfuil céim thábhachtach eile chun cinn glactha ag an Rialtas ar son na Gaeilge agus cur i bhfeidhm córasach na straitéise. Tá sárobair ar bun ag na heagraíochtaí taobh istigh agus taobh amuigh den Ghaeltacht, ag obair go díograiseach - sa Deisceart, sa Tuaisceart agus go hidirnáisiúnta - chun úsáid na teanga a chaomhnú agus a fhorbairt ar fud na tíre, agus is deas liom gur tugadh aitheantas dóibh sa bhuiséad. Tá ceannáras nua anois ag Foras na Gaeilge, agus é anois lonnaithe ar Shráid Amiens i dtuaisceart Bhaile Átha Cliath. Guím gach rath orthu san ionad úr seo. Bíonn Foras na Gaeilge ag gníomhú ar bhonn leanúnach i gcomhréir leis an sé cheanneagraíocht atá faoina chúram, is iad sin Gaeloideachas teoranta, Gael Linn, Glór na nGael, Oireachtas na Gaeilge, Conradh na Gaeilge agus Cumann na bhFiann. Tá Foras na Gaeilge freagrach as oibriú le pobail i mbailte seirbhíse Gaeltachta, de réir mar is cuí, agus i líonraí Gaeilge chun pleananna teanga a ullmhú agus a fheidhmiú sna ceantair sin. Cuidionn sé le pobal na Gaeilge agus lucht spéise na Gaeilge ar fud an domhain trí bhéim a chur ar sheirbhísí agus áiseanna ar líne. Cuireann Foras na Gaeilge maoiniú ar fáil do réimse leathan tionscadal trí scéimeanna éagsúla a chuidíonn leis an aos óg. Tá an scéim Gaelbhratach dírithe ar scoileanna agus á fheidhmiú i 70 scoil. Tá deiseanna foghlama á gcur ar fáil chomh maith trí scéim na gcampa samhraidh. Tá scéimeanna agus tionscadail ar fáil ón bhforas chun úsáid na teanga sna healaíona, sna meáin agus sna hilmheáin a chur chun cinn, lena n-áiritear scéim na gcomplachtaí drámaíochta, scéim na bhféilte, scéim na foilsitheoireachta agus scéim na dtionscadal litríochta. Tuigtear an ról an-tábhachtach atá ag gnólachtaí maidir le forbairt agus spreagadh na Gaeilge, go háirithe sna limistéir pleanála teanga. Cuirtear tacaíocht ar fáil ón bhforas d'fhorbairt na Gaeilge san earnáil gnó tríd an bhfeachtas feasachta Gnó Means Business agus trí scéimeanna ar nós scéim na gcomharthaí dátheangacha. Is cuid luachmhar dár n-oidhreacht logainmneacha na tíre. Tá forbairt leanúnach á déanamh ar an suíomh logainm.ie ag an mbrainse logainmneacha, ar cuid de mo Roinn é, i gcomhar le Fiontar agus scoil na Gaeilge in Ollscoil Chathair Bhaile Átha Cliath agus le tacaíocht airgid ón Rialtas. Sa bhliain 2017, mar shampla, scrúdaigh agus shocraigh an brainse na leaganacha Gaeilge de 400 logainm i gContae Chill Mhantáin, agus de 200 logainm i gContae Chiarraí. I gcaitheamh na bliana fosta, cuireadh na leaganacha Gaeilge do 1,500 logainm i gContae Laoise os comhair an Choiste Logainmneacha le hiniúchadh. Is coiste Stáit neamhspleách é an Coiste Logainmneacha, ceaptha ag an Aire Stáit ar a bhfuil freagracht as an Ghaeltacht, agus a oibríonn ar bhonn deonach. Tá moladh mór ag dul do bhaill an choiste sin as a gcuid oibre. Tá an-éileamh ar an suíomh logainm.ie. I gcaitheamh na míosa seo caite, mar shampla, thug 26,000 cuairteoir uathúil cuairt ar an suíomh agus sa bhliain 2016, tháinig fiosrúcháin tríd an suíomh Idirlín céanna faoi thart ar 1,000 logainm. Mar atá ráite go minic roimhe seo, ní miste dom a threisiú arís gur dóigh liom go bhfuil an Ghaeilge ar cheann de na hacmhainní nádurtha is luachmhaire atá againn. Creideann an Rialtas go bhfuil tábhacht ag baint le pobal labhartha láidir Gaeilge agus Gaeltachta a chothú chun saibhreas oidhreachta na teanga a choinneáil beo agus a thabhairt slán don chéad ghlúin eile. Cé go bhfuil an Rialtas tiomanta gach a dhéanamh laistigh dá chumhacht chun an Ghaeilge a chur chun cinn, tá todhchaí na teanga ag brath go príomha ar an bpobal. Tá a fhios againn go bhfuil dearcadh dearfach ag tromlach an phobail i leith na teanga. Tá orainn timpeallacht a chothú ina mbraitheann daoine muiníneach as a gcuid Gaeilge a úsáid, cuma cén leibhéal cumais atá acu inti. Tá sé riachtanach go leanfar ag baint leas as an teanga mar theanga phobail agus teaghlaigh sa Ghaeltacht agus go gcuirfear an teanga chun cinn ar bhonn níos forleithne taobh amuigh den Ghaeltacht. Ar deireadh, ba mhaith liomsa tiomantas agus dáiríreacht an Rialtais i leith chur i bhfeidhm an straitéis 20 bliain a threisiú uair amháin eile anseo inniu. Táim sásta go bhfuil dul chun cinn á dhéanamh maidir le raon leathan gníomhaíochtaí faoin straitéis a chur i bhfeidhm de réir a chéile. Is maith liom an seans inniu labhairt agus comhrá a dhéanamh faoi Bhliain na Gaeilge agus Seachtain na Gaeilge. Dá mbeadh aon smaointe ag teacht aníos, beidh mé sásta oibriú leis na Seanadóirí orthu. Gabhaim aitheantas chuig an seachtar ó Ghaillimh atá ina suí anseo, Seanadóir Ó Céidigh ina measc, faoi choinne an chláir atá leagtha amach don choicís seo chugainn maidir leis an Ghaeilge a spreagadh sa Seanad. Beidh mé sásta teacht ar ais. Fuair mé teachtaireacht an tSeanadóra aréir.
JoeMcHugh	Minister of State at the Department of Culture, Heritage and the Gaeltacht (Deputy Joe McHugh)	2002-09-12	None	Gabhaim mo bhuíochas leis na Seandóirí fá choinne na moltaí a rinne siad. Le bheith ionraic, moltaí dearfa agus, i gcúpla cás, moltaí úra a bhí ann. Gabhaim mo bhuíochas leis an Seanadóir Ardagh fá choinne a moladh maidir le hAire sinsearach le freagracht as an Ghaeilge a bheith timpeall bhord an Rialtais. Rud dearfach ab ea é nuair a bhí mise timpeall bhord an Rialtais agus achan rud maidir leis an Ghaeilge nó leis an Ghaeltacht á phlé achan seachtain. Bíonn sé níos fearr a bheith ag an bhord. An fáth a bhíonn mise ag an mbord Rialtais ná gur mise an Príomh-Aoire agus ní bhím ag bord an Rialtais mar Aire Stáit le freagracht as an Ghaeltacht cé gur measc den dá rud mise. Chím na buntáistí a bhaineann leis an cheangal sin agus beidh mé ábalta labhairt i dtaobh sin amach anseo fosta. Gabhaim buíochas leis an Seanadóir Ó Céidigh faoina mholtaí. Bíonn sé i gcónaí ag smaoineamh ar an teanga agus ní do sheachtain amháin nó ócáid amháin. Ní hé sin atá i gceist leis. Mar atá a fhios aige óna bheith ag siúl timpeall an fhoirgnimh seo, bíonn na ushers agus na lads sa bheár ag déanamh fíor-iarracht an teanga a labhairt. Mar shampla, inniu bhí sé nóiméad agam don lón idir Ord an Ghnó sa Dáil agus teacht anseo agus bhí mé ag labhairt le Keith sa bheár. Chuir sé ceist orm faoi chúpla focal mar tá sé ag tabhairt cuidiú dá leanaí. Tá sé sin suimiúil agus dearfa. Labhair an Seanadóir faoi na coláistí samhraidh fosta. Tá siad san thar a bheith tábhachtach. Beidh deiseanna agus buntáistí ann amach anseo agus beidh an Rialtas ag lorg daoine breise fá choinne na Státseirbhíse. Bíonn coláistí samhraidh ar fáil tríd an gheimhreadh fosta. Bíonn cuid mhór foirgnimh folamh tríd an gheimhreadh agus b'fhéidir go mbeidh seans ansin. Labhair an Seanadóir faoin infheistíocht agus faoin struchtúr. Tá cuid mhór de shaol stairiúil maidir leis na coláistí samhraidh fosta. Tá Coláiste Uladh i nGort a Choirce i mo chontae féin agus tháinig Roger Casement ann in 1908 agus chuir sé ceithre scór punt ar fáil don fhoirgneamh sin. Fuair siad cuidiú mhór ó trí bhean Preispitéireach ó na Glens of Antrim ag an am sin. Ní raibh polaitíocht ag baint leis an teanga ag an am agus bhí sé sin níos dearfaí. Labhair an Seanadóir faoi cheangal a dhéanamh idir na daoine atá lasmuigh agus laistigh de na Gaeltachtaí ionas go mbeadh siad ag casadh lena chéile. Bheinn sásta éisteacht le haon mholtaí i dtaobh sin. Labhair sé fosta faoi Údarás na Gaeltachta. Tá an ceart ag an Seanadóir go bhfuil an t-údarás faoi bhrú. Tá cuid mhór comhlachtaí ag déanamh teagmhála leis an údarás faoi láthair agus iad ag iarraidh spáis agus foirgnimh úir. Muna bhfuil na foirgnimh ar fáil, beidh siad faoi bhrú. Tá mise ag leanúint ar aghaidh le mo chomhghleacaí, an tAire, an Teachta Humphreys, anois mar tá breis airgid ag IDA Ireland agus Enterprise Ireland. D'athraigh an polasaí an bhliain a chuaigh thart agus polasaí réigiúnach atá ann anois. Dá mbeadh cuidiú ón údarás i gceantair iargúlta, b'fhéidir go mbeadh sé fite fuaite inár measc ag Údarás na Gaeltachta agus IDA Ireland fosta. Má tá aon smaointe ag an Teach i dtaobh sin, tá mé ar fáil. Beidh mé sásta casadh leis an Seanadóir arís i ndiaidh Lá Fhéile Pádraig agus tacaíocht a thabhairt don lá a luaigh sé fosta. Is féidir liom a rá leis an Seanadóir Ó Donnghaile go raibh mé i mBéal Feirste Dé Luain a chuaigh thart agus tá brón orm nach raibh am agam ag an am sin-----
JoeMcHugh	Deputy Joe McHugh	2002-09-12	None	An chéad uair eile. Arís, gabhaim buíochas leis an Seanadóir. Ní dhéanfaidh mé dearmad i dtaobh sin amach anseo. Chím na hathruithe atá ag dul ar aghaidh timpeall an Tuaiscirt, cibé i dTír Eoghain, i nDoire nó i mBéal Feirste. Gan Rialtas agus gan Acht na Gaeilge, tá an teanga á spreagadh agus á bogadh ar aghaidh fosta. Chím na rudaí nádúrtha i dtaobh sin. Bhí seans agam Dé Luain labhairt le daoine i mBéal Feirste a bhí páirteach in ócáid maidir leis an tsláinte agus labhair siad faoin teanga, faoin stair agus faoi rudaí dá leithéid.Bíonn an teanga istigh sa spás polaitiúil ó am go ham agus níl sé sin dearfach don todhchaí. Dá mbeadh aon seans againn teacht le chéile taobh amuigh den spás polaitiúil mar gheall ar smaointe faoin teanga, bheadh mé sásta bheith páirteach. Bíonn mise agus comhghleacaí an Seanadóra, an Teachta Aengus Ó Snodaigh, ag obair le chéile ar an Choiste Gnó. Dá mbeadh aon seans nó spás againn chun teacht le chéile taobh amuigh den spás polaitiúil, bheadh sé sin níos fearr don teanga.
JoeMcHugh	Deputy Joe McHugh	2002-09-12	None	Gabhfaidh mé an teachtaireacht sin.
JoeMcHugh	Deputy Joe McHugh	2002-09-12	None	Bhí an Seanadóir ag caint faoin obair atá déanta ag Conradh na Gaeilge agus ag Foras na Gaeilge fosta. Aontaím leis sin. Tá dualgais mhóra orthu leis sin. Dúirt an Seanadóir Ó Donnghaile, "Ná habair é, déan é." Tá sin níos soiléire. Gabhaim buíochas leis faoi sin. Dúirt mo chomhghleacaí ó Ros Comáin, an Seanadóir Hopkins, go bhfuil scéal dearfach ag dul ar aghaidh sa chontae sin fosta. Nuair a bhí mé ag déanamh stocaireachta i Ros Comáin cúpla bliain ó shin, bhí sé infheicthe go raibh daoine ag déanamh fíor-iarracht ar son na teanga. Gabhaim m'aitheantas don education and training board agus eagrais mar sin. Níl easpa iarrachta i gceist ansin. Bhí an Seanadóir ag labhairt faoin dúshlán a ghabhann le bheith ag labhairt na teanga gan fhaitíos nó gan eagla. D'fhoghlaim mé focal úr. B'fhéidir gur focal Chonamara é "scéin". An é sin focal faoi choinne "fear" fosta? An ionann é agus "eagla" nó "faitíos"? Sin an áit ina raibh mise in 2014. Roimh 2014 bhí eagla orm maidir le botúin a dhéanamh. Nuair a thosaigh mé ar m'aistear féin, tháinig an fhéinmhuinín a bhí agam sa mheánscoil ar ais. Nuair atá an fhéinmhuinín ag duine, tá sé nó sí ar an bhealach ceart. Ní chóir a bheith buartha faoin eagla, an scéin ná an faitíos. Bhí an Seanadóir ag labhairt faoin gcuidiú ar an Idirlíon freisin. Tá mór-chuidiú ar an Idirlíon agus tá cúpla suíomh, tearma.ie agus focloir.ie mar shampla, ann atá maith agus cuidiúil fosta. Ba é an Seanadóir Aodhán Ó Ríordáin an chéad Sheanadóir eile. Níl sé anseo ach ba mhaith liom teachtaireacht phearsanta chuige a chur ar an taifead fá choinne an chuidithe pearsanta ar thug sé dom nuair a tháinig mé chuig an Roinn. Ba chomhghleacaí liom é ag an am atá ina iar-chomhghleacaí liom anois. Gabhaim buíochas leis faoi sin. Bhí sé ag caint faoin dualgas atá ar phobal na hÉireann. Bhí an ceart aige. Tá dualgas orainn uilig - ar na Seanadóirí, ar na ushers a oibríonn sa Teach, agus ar na daoine uilig timpeall na tíre taobh amuigh den Ghaeltacht agus taobh istigh di - chun an teanga, ár gcultúr agus ár n-oidhreacht a choimeád beo. Bhí sé ag caint faoi chaighdeáin. Tá caighdeán níos airde de dhíth do na daoine atá ag iarraidh na poist bhreise san Eoraip a bhaint amach nó do na daoine proifisiúnta. Ach is léir go bhfuil daoine ann sa tír seo atá ag iarraidh an teanga a labhairt agus ní bheadh suim acu faoin ghramadach ná rudaí mar sin. Tá dualgas orainn uilig cuidiú a thabhairt do na daoine sin. Labhair an Seanadóir faoin dteip ollmhór fosta. In 2015, chuir mé tús le díospóireacht agus comhairliúchán cuimsitheach idir an Roinn Oideachais agus Scileanna agus an Roinn Ealaíon, Oidhreachta agus Gaeltachta faoi mhúinteoirí bunscoile. Táim thar a bheith buíoch as an chuidiú a fuair muidne ón Roinn Oideachais agus Scileanna. I Meán Fómhair i mbliana beimid ag amharc ar an pholasaí oideachais tríd na ceantair Ghaeltachta. Tá sé dochreidte go mbeadh an díospóireacht sin de dhíth, ach sna cheantair laga sa Ghaeltacht beidh tumoideachas ag dul ón gcéad bhliain go dtí an dara bliain. Ba mhaith liom aitheantas a thabhairt do na daoine uilig sa Roinn Oideachais agus Scileanna. Tá sé an-tábhachtach go dtiocfaidh daoine le chéile. Chuala mé ráitis agus seanfhocal i Meiriceá ó bhean ó Chonamara a bhfuil aithne ag an Seanadóir uirthi, Máire Concannon. Dúirt sí go gcasann daoine ar a chéile ach nach gcasann na sléibhte ná na cnoic ar a chéile. Tá daoine ábalta casadh ar a chéile agus bualadh lena chéile. Gabhaim buíochas leis an Seanadóir Warfield faoina mholtaí agus a iarracht. Bhí sé ag caint faoi ionaid Ghaeilge taobh amuigh den Eoraip. Táim thar a bheith sásta leis an mholadh sa phlean náisiúnta faoi ionad Gaeilge i gcathair Bhaile Átha Cliath. Tá sé dochreidte nach bhfuil a leithéid d'ionad lonnaithe i gcathair Bhaile Átha Cliath faoin am seo ach táim dóchasach go mbeidh dul chun cinn air. Bhí mé ag labhairt leis na leaids ó Chonradh na Gaeilge agus le mo chuid oifigeach faoi. Beimid ag déanamh ár mbealach faoi sin amach anseo. Bíonn díospóireachtaí i gcónaí faoi mhaoiniú, airgead agus acmhainní. Chím na deacrachtaí faoi sin. Sé bliana nó seacht mbliana ó shin bhí an Rialtas agus an tír ar an talamh. Táimid ag iarraidh dul go dtí spás dearfach. Ní bheimid ábalta dul go dtí an áit inar mhaith liom a bheith faoi láthair, ach táimid ag amharc ar an phlean deich mbliana. Dá mbeadh moltaí nó tograí ar intinn an Seanadóra faoin todhchaí, is é sin an t-am gur ceart na smaointe a chur le chéile agus muid ag iarraidh an bealach is fearr a aimsiú. Thug mo chomhghleacaí, an Seanadóir Joe O'Reilly, aitheantas do Chomhaltas Ceoltóirí Éireann. Bhí sé ag caint faoi dhualgais maidir leis an oidhreacht, an cultúr, agus an teanga. Bhí sé ag caint freisin faoin laghdú ar líon na ndaoine le Gaeilge sa Ghaeltacht. Gabhaim mo bhuíochas leis na daoine atá lonnaithe sa Ghaeltacht agus tugaim aitheantas dóibh. Is iad sin na daoine a choimeádann an teanga beo - na daoine a labhraíonn an Ghaeilge achan lá. Tógadh iad le Gaeilge agus labhraíonn siad í achan lá. Ní labhraíonn siad í i rith Sheachtain na Gaeilge amháin agus sin an spás ina mbeidh muid ábalta dul ag smaoineamh faoin nGaeilge agus í a chur chun cinn. Níl sé i gceist d'achan duine sa tír é sin a dhéanamh, cé go bhfuil sí i gcroí achan duine, ach dóibh siúd a dhéanann a ndícheall. Is cuma má tá duine ina chonaí i Maigh Eo, in Átha Cliath, i nGaillimh nó i nDún na nGall, is é sin an dúshlán is mó. Dúirt an Teachta Éamon Ó Cuív roimh an Nollaig seanfhocal nár chuala mé roimhe; ná déan nós agus ná bris nós. Do not make a habit and do not break a habit. B'fhéidir gur bhris mise agus muidne an nós gan an Ghaeilge a labhairt i ndiadh na hardteistiméireachta. Tá sé sin thar a bheith suimiúil. Bhí an Seanadóir O'Reilly ag caint faoi dhaoine gan airgead nach bhfuil in ann dul go dtí na campaí samhraidh nó na coláistí samhraidh. Sin dúshlán mór agus bhí mé ag caint faoi sin thar na mblianta. B'fhéidir go mbeadh smaoineamh maith againn faoi sin fosta. Bhí an Seanadóir O'Reilly agus an Seanadóir Mullen ag caint faoin Státseirbhís freisin. Sa Bhille teanga úr, beimid ag amharc ar líon na ndaoine le Gaeilge a earcaítear a mhéadú go dtí 20% den iomlán. Sin an bhealach is fearr chun seirbhís a chur ar fáil do dhaoine le Gaeilge. Tá sin níos fearr fosta. Beidh sé sin i gceist istigh sna Gaeltachtaí agus sa Státchóras fosta.
JoeMcHugh	Deputy Joe McHugh	2002-09-12	None	Beidh an Bille teanga ar an chlár roimh an samhradh. Beidh muid ag foilsiú an Bille seo le gairid. Táim dóchasach faoi sin. Bhí an Seanadóir Mullen ag caint faoin teanga san Eoraip fosta.Tháinig an t-aitheantas in 2007 maidir leis an aitheantas sin. Beidh suas le 180 poist ar fáil in 2021 nuair a bheidh an maolú thart maidir leis an rud sin. Tá deiseanna ollmhóra leis sin. Tá cuid mhór ag dul ar aghaidh do cheantar na Gaillimhe, mar shampla Gnó le Gaeilge i gceantar na Gaillimhe agus in 2015 thug me aitheantas fhoirmiúil chuig na bailte seirbhíse mar shampla, cathair na Gaillimhe, Daingean Uí Chúis, Leitir Ceanainn agus sin an áit a bheidh reachtaíocht fhoirmiúil ar son na teanga fosta agus dá mbeadh aon fhoirgneamh nó áiseanna de dhíth ar son na teanga, beidh an reachtaíocht sin tábhachtach. Bhí
tú ag labhairt faoin earcaíocht agus dúirt tú fosta ar scáth a chéile a mhaireann na daoine. We do live in each other's shadows agus is sin an teachtaireacht is mó a chuala mé an chéad am a tháinig mé sa phost, an teanga is sine in Eoraip suas le trí mhíle bliain agus tá an dualgas orainn uilig maidir leis sin a choimeád.  Tá mé an-dearfach faoin todhchaí, tá na daoine ag labhairt Gaeilge, na daoine gan Ghaeilge, cúpla focal, na daoine le Gaeilge briste agus na daoine le Gaeilge lag nó Gaeilge láidir. Tá an dualgas arís orainn uilig agus dá mbeadh aon chuidiú ar fáil sa Seanad nó ag obair le chéile taobh amuigh de chúrsaí polaitíochta, beidh mé sásta é sin a dhéanamh. Mar fhocal scoir, ba mhaith liom mo bhuíochas a ghabháil leis na Seanadóirí as an chuireadh arís inniu go dtí an teach is fearr.
