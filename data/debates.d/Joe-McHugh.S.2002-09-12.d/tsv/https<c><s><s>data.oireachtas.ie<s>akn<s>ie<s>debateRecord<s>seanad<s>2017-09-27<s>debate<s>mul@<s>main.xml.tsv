JoeMcHugh	Minister of State at the Department of Culture, Heritage and the Gaeltacht (Deputy Joe McHugh)	2002-09-12	None	Gabhaim mo bhuíochas le Seanadóirí fá choinne an seans labhairt leo inniu. Tá lúcháir mhór ormsa, mar Aire Stáit don Ghaeilge agus don Ghaeltacht, a bheith anseo inniu agus táim buíoch as ucht an deis atá tugtha dom a bheith páirteach sa díospóireacht ar Bhille um Údarás na Gaeltachta (Leasú) 2017. Gabhaim buíochas leis na Seanadóirí a chur an Bille seo ar an gclár. Táim cinnte de go mbeidh plé stuama agus tairbheach faoin ábhar. Is dóigh gur fiú léargas gairid a thabhairt ar ról agus ar thábhacht Údarás na Gaeltachta mar a bhaineann sé le leas na Gaeltachta agus na Gaeilge. Is fiú chomh maith céanna léargas a thabhairt ar fhorálacha Acht na Gaeltachta 2012 mar a bhaineann le bord an údaráis. Ina dhiaidh sin, beidh deis ag comhaltaí an Tí seo a gcuid tuairimí a nochtadh agus plé a dhéanamh faoin ábhar. Mar a bhaineann sé le ról an údaráis, níl aon amhras ach go bhfuil obair thábhachtach déanta ag an údarás anuas tríd na blianta ar mhaithe le saol eacnamaíochta, cultúrtha agus sóisialta phobal na Gaeltachta a chur chun cinn. De thoradh na hoibre atá ar bun ag foireann dhíograiseach an údaráis ar son na Gaeltachta ar bhonn leanúnach, tá deiseanna fostaíochta agus fiontraíochta cothaithe agus cruthaithe ag an údarás i gceantair nach bhfaigheadh na deiseanna sin murach gur ann don eagraíocht. Is cinnte gur éirigh leis an eagraíocht infheistíocht shubstaintiúil a mhealladh chun na Gaeltachta ón uair a bunaíodh í. Ní gá a rá go bhfuil an obair atá déanta agus idir lámha ag an eagraíocht thar a bheith tábhachtach chun pobal bisiúil na Gaeltachta a chaomhnú agus a chothú. Is ábhar sásaimh é, mar shampla, gur éirigh leis an údarás 559 post a chruthú anuraidh agus go raibh 80 duine breise fostaithe i gcuideachtaí Údarás na Gaeltachta ag deireadh na bliana 2016 thar an méid a bhí fostaithe sa bhliain roimhe sin. Bhí 7,963 post i gcliant-chuideachtaí an údaráis ag deireadh na bliana. Maidir le tacaíocht mo Roinne don údarás, ní miste dom a lua go bhfuil allúntas breise ar fiú €1.5 milliún in airgead caipitil curtha ar fáil agam don údarás i mbliana, chomh maith le €2.4 milliún anuraidh. Fágann sé sin go bhfuil €3.9 milliún sa bhreis ar an mbunlíne curtha ar fáil don údarás thar dhá bhliain anuas, idir 2016 agus 2017. Táim sásta go gcuirfidh an soláthar breise seo ar chumas an údaráis tuilleadh chun cinn a dhéanamh ar roinnt tograí caipitil atá ar na bacán acu le tamall, rud a chiallaíonn go gcuirfear ar a chumas na poist atá cruthaithe ann cheana féin a chosaint tuilleadh chomh maith le breis fostaíochta a chruthú. Tuigim go bhfuil sé mar aidhm ag an údarás 500 post nua a chruthú sa Ghaeltacht sa bhliain reatha. Maidir leis an Straitéis 20 Bliain don Ghaeilge, tá cur i bhfeidhm an phróisis pleanála teanga faoi Acht na Gaeltachta 2012 i gcroílár chur i bhfeidhm na straitéise mar a bhaineann sé leis an nGaeltacht. Tá dul chun cinn suntasach déanta ag an údarás maidir le cur i bhfeidhm an phróisis sin go dtí seo, i gcomhréir lena gcuid freagrachtaí ina leith, mar a leagtar amach iad faoin Acht. Ag an bpointe seo, tá an próiseas chun pleananna teanga a ullmhú ag leibhéal an phobail tosaithe i ngach aon cheann den 26 limistéar pleanála teanga Ghaeltachta atá leagtha amach faoin bpróiseas agus obair idir lámha ag an údarás chomh maith chun go dtosóidh an próiseas sa Chlochán Liath agus i mBéal an Mhuirthead chomh luath is féidir. Ó thosaigh cur i bhfeidhm an phróisis, tá allúntas airgid curtha ar fáil go bliantúil ag mo Roinn don údarás chun cúram a dhéanamh de agus tá an t-allúntas sin ardaithe gach bliain as a chéile. Mar a bhaineann sé leis an mbliain reatha, tá allúntas ar fiú €735,000 curtha ar fáil chun cabhrú le feidhmiú rathúil an phróisis. Ba mhaith liom díriú anois ar Acht na Gaeltachta agus an dá chuspóir go príomha a bhí ann lena achtú cúig bliana ó shin. Ba iad na cuspóirí sin ná bunús reachtúil a thabhairt do phróiseas pleanála teanga, a bhfuil tagairt déanta agam dó, ar mhaithe le tacú tuilleadh leis an Ghaeilge mar theanga phobail agus teaghlaigh sa Ghaeltacht. Ba é an dara cuspóir ná leasú a dhéanamh ar an chaoi a roghnaítear comhaltaí bhord an údaráis chomh maith le leasú a dhéanamh ar chomdhéanamh an bhoird ó thaobh an líon comhaltaí a bheadh air. Mar cheann de phríomh-leasuithe a rinneadh san Acht mar a bhaineann le bord an údaráis, cuireadh deireadh leis an gceanglas i ndáil le toghcháin phoiblí dhíreacha chun an bhoird. Chomh maith leis sin, rinneadh laghdú ar an líon comhaltaí ar an mbord ó 20 comhalta do dtí dhá dhuine dhéag. Faoin Acht, ceapann an tAire seachtar de na comhaltaí seo, an cathaoirleach san áireamh. Ina theannta sin, ainmníonn na húdaráis áitiúla, a bhfuil ceantar Gaeltachta ina ndlínse faoi seach, an cúigear comhalta eile don Aire i gcomhair ceapacháin. I gcás comhaltaí a ainmnítear don bhord i gcás Chomhairle Contae na Mí, Phort Láirge agus Chorcaí - áit a bhfuil na ceantair is lú Gaeltachta i gceist - is tréimhse dhá bhliain a bhíonn ag na comhaltaí sin faoi seach. Is é an tAire Stáit ag an am, a chinn, trí chrannchur in 2012, an t-ord ina gceaptar comhaltaí thar ceann na n-údarás áitiúil sin. I gcás nach féidir le comhairle contae duine dá comhaltaí tofa a ainmniú ar chúiseanna neamh-infhaighteachta nó mí-oiriúnachta, féadfaidh an chomhairle contae sin duine seachas ionadaí tofa a ainmniú. Ní gá go mbeadh an té a cheapfaí ina chónaí sa Ghaeltacht. I mbliana, ag deireadh mí an Mheithimh, bhí 86 fostaí ag an údarás agus, i mo thuairimse, beidh an bord níos éifeachtaí, níos teinne agus níos éifeachtúla. Is mian liom a chur in iúl don Teach seo go bhfuil cinneadh glactha ag an Rialtas cur i gcoinne an Bhille atá os comhair an Tí seo inniu ar roinnt cúiseanna. Ar an gcéad dul síos, tagann deireadh le tréimhse an bhoird reatha ar 19 Mí na Samhna 2017. Mar a mbeifí ag súil leis, dá réir, tá tús curtha ag mo Roinn cheana féin leis an phróiseas chun comhaltaí a cheapadh don bhord nua. Mar chuid den obair ullmhúcháin sin, seoladh litreacha chuig comhairlí contae na Gaillimhe, Dhún na nGall, Mhaigh Eo agus Chiarraí faoi seach ar 21 Iúil 2017 ag tabhairt cuireadh dóibh duine a ainmniú chun a bheith ceaptha ag an Aire ar bhord nua an údaráis. Mar atá a fhios ag na Seanadóirí ó pháirtithe Shinn Féin agus Fhianna Fáil, bhí an toghchán nó comórtas poiblí sin i nDún na nGall an Luan a chuaigh thart. Tuigtear dom, go deimhin, go bhfuil comhairlí contae tar éis ainmniúcháin dá gcuid a sheoladh chuig mo Roinn cheana féin. Ina theannta sin agus mar a bhaineann sé leis an chaoi a roghnófar an chuid eile den bhord, tá obair idir lámha ag ma Roinn i gcomhar leis an tSeirbhís um Cheapacháin Phoiblí maidir leis an seachtar comhalta atá le ceapadh ag an Aire. Faoin socrú seo, fógrófar go poiblí, i gcomhréir leis na cleachtais reatha atá i bhfeidhm maidir lena leithéid, go bhfuil bord úr le roghnú. Tabharfar an deis go poiblí d’éinne gur spéis leo a bheith san áireamh chun críche ceapacháin chuig an mbord. Tá bailchríoch á cur faoi láthair ar an obair seo i dtreo a bheith in ann iarratais a lorg go poiblí gan mhoill. Mar thoradh ar an laghdú ar líon na gcomhaltaí ar an mbord ó scór duine go dtí dhá dhuine dhéag, chomh maith le cur i bhfeidhm an phrionsabail duine amháin, tuarastal amháin de chuid na Roinne Caiteachais Phoiblí agus Athchóirithe a tháinig chun cinn in 2011, tá sábháil airgid ar fiú tuairim is €180,000 á giniúint don Státchiste in aghaidh na bliana. Lena chois sin, ós rud é nach bhfuil toghcháin phoiblí á reáchtáil a thuilleadh gach cúig bliana, tá an costas a bhíodh bainteach leo, ar fiú thart ar leath mhilliún €500,000, á sheachaint. Fágann sé seo go bhfuil caiteachas de tuairim agus €1.9 milliún d’airgead an cháin-íocaitheora sábháilte ó tháinig an tAcht i bhfeidhm in 2012. Is beag duine a d’easaontódh liom nuair a deirim go bhféadfaí an t-airgead seo a chaitheamh ar bhealach a rachadh níos mó chun sochair do phobal na Gaeltachta seachas trí thoghcháin a reáchtáil. Ní léir dom gur imir an laghdú a rinneadh ar líon an bhoird ó 20 go dhá chloigeann déag aon droch-thionchar ar chumas an bhoird iad féin chun a gcuid oibre a dhéanamh go héifeachtach ar leasa an údaráis ó tháinig an socrú i bhfeidhm. Ní léir dom ach an oiread gur chuir an socrú nua isteach ar ábaltacht na heagraíochta iad féin, a cuid dualgas ar fad a chomhlíonadh go héifeachtúil agus go héifeachtach.Ní miste a rá go léiríonn taighde idirnáisiúnta agus taithí ón iliomad boird Stáit in Éirinn go gcuidíonn sé le bord a bheith ag feidhmiú ar bhonn éifeachtach má bhíonn líon na gcomhaltaí réasúnta teoranta - idir deichniúr agus 12, nó mar sin. Cinntíonn ceapacháin na seachtar comhalta a thagann tríd an tSeirbhís um Cheapacháin Phoiblí, chomh fada is féidir, go bhfuil daoine cumasacha le saineolas agus scileanna cuí i réimsí gnímh an údaráis á gceapadh ag an Aire ar an bhord. Ba mhaith liom a lua fosta go mbíonn ar gach duine a cheapfar a dheimhniú don Aire go bhfuil taithí acu, nó go bhfuil cumas léirithe acu, i ndáil le nithe a bhaineann le feidhmeanna an údaráis, lena n-áirítear an cumas chun a bhfeidhmeanna a chomhlíonadh go héifeachtach i nGaeilge, rud atá thar a bheith tábhachtach. Sa chur chuige seo uile, tá bunphrionsbal an daonlathais fite fuaite tríd an bpróiseas sa mhéid is gur féidir le húdaráis áitiúla, a bhfuil limistéir Ghaeltachta faoina gcúram, líon áirithe comhaltaí a ainmniú don bhord. Lena chois sin, faoi mar atá léirithe agam, tá an deis ag saoránaigh na tíre a bhfuil an spéis agus na scileanna acu, in ann iad féin a chur chun tosaigh chun a bheith san áireamh chun críche ceapacháin don bhord, rud a thagann go hiomlán le bunús an daonlathais agus a luíonn isteach leis na dea-chleachtais reatha mar a bhaineann siad le ceapacháin do bhoird Stáit. Dá mbeimis chun dul ar ais chuig seanchóras na dtoghchán, a bhí amscaí agus costasach, agus líon na gcomhaltaí le hardú, d’fhágfadh seo go mbeadh ar an údarás na costais reatha bhreise a sheasamh as an soláthar atá acu agus, mar thoradh ar sin, bheadh gá le ciorrú a dhéanamh ar an soláthar atá in úsáid ag an údarás do sheirbhísí tús-líne, seirbhísí atá i bhfad níos tábhachtaí ná aon cheo eile mar a aithneoidh an Teach. Anuas air sin, bheadh ar mo Roinn a dhéanamh amhlaidh maidir le costas na dtoghchán ag am a bhfuil éilimh ar leith ag teacht ó phobail na Gaeltachta ar mhaoiniú ó mo Roinn. Táim sásta mar sin go bhfuil an chaoi ina roghnaítear an bord faoi láthair sásúil agus go dtagann sé le gach dea-chleachtais mar a bhaineann sé le ceapacháin boird Stáit, go bhfuil an cur chuige reatha ag imirt dea-thionchar ar fheidhmíocht an bhoird agus ar ábaltacht na heagraíochta a cuid dualgais ar fad a chomhlíonadh go sásúil, go bhfuil comhdhéanamh an bhoird ó thaobh an líon comhaltaí air comhréireach le feidhm agus toirt na heagraíochta, agus go bhfuil an cur chuige reatha éifeachtach ó thaobh chostais de. Gabhaim buíochas leis an Teach as an deis chun páirt a ghlacadh sa phlé maidir leis an mBille seo agus go bhfuil léargas tugtha agam faoin gcúis go bhfuil an Rialtas i gcoinne an leasaithe ar Acht na Gaeltachta atá faoi chaibidil tráthnóna.
