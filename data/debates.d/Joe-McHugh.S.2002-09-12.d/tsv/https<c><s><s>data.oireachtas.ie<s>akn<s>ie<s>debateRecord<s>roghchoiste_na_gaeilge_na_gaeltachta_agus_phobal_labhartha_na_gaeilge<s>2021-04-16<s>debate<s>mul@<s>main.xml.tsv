JoeMcHugh	Deputy Joe McHugh	2002-09-12	None	Is léir go bhfuil mearbhall ann inniu faoin ábhar seo. Níl aithne agam ar an bhfadhb.Táim cinnte, dóchasach agus dearfach go mbeidh sé níos soiléire dá mbeadh cumarsáid idir phríomhfheidhmeannach Údarás na Gaeltachta agus an comhlacht mar tá an comhlacht tiomanta don teanga. Bhí mé ann cúpla uair nuair a bhí mé i m'Aire Stáit le freagracht as gnóthaí na Gaeltachta agus bhí an bhainistíocht uilig tiomanta don teanga fosta. B’fhéidir go bhfuil mearbhall ann agus go mbeidh seans ann é seo a dhéanamh níos soiléire i gceann tamaill agus beidh mise sásta labhairt ar son an chomhlachta. Ta an comhlacht tiomanta don cheantar, don chontae agus do Chúige Uladh fosta. Tá sé lonnaithe i gContae Aontroma agus i gContae Dhún na nGall i gceantar an Chlocháin Léith agus tá sé tiomanta d’fhostaíocht láidir sa cheantar fosta. Tá níos mó oibrithe ón gceantar Gaeltacht láidir, ó Ghaoth Dobhair agus taobh amuigh de i gCionn Caslach, agus ceantair mar sin, agus bíonn daoine ag taisteal ó mo pharóiste féin, paróiste Mhíobhaí, ann a bhfuil Gaeilge acu. Tá Gaeilge ag an mbainistíocht fosta. Tá siad tiomanta don teanga agus níl a fhios agam cén fáth go bhfuil an mearbhall seo ann inniu. B’fhéidir go mbeidh sé níos soiléire dá mbeadh na daoine ábalta labhairt agus in ann cumarsáid a dhéanamh le chéile tríd an údarás. Is é an rud is mó ná an comhlacht féin mar tá sé iontach tiomanta maidir leis an ról fostaíochta atá aige sa cheantar, atá thar a bheith tábhachtach agus dearfach dó.
JoeMcHugh	Deputy Joe McHugh	2002-09-12	None	Tá an ceart ag na Teachtaí na rudaí seo a ardú ach tá mé ag amharc ar an ráiteas a seoladh amach ón gcomhlacht. Tharla botún agus tá ráiteas curtha amach agus eisithe anois ag an gcomhlacht agus díomá air maidir leis an litir a d’eisigh sé níos luaithe. Tá sé sin sa ráiteas anois. Tá sé dochreidte mar is é an rud ná gur léirigh an chumarsáid agus an ceangal a bhí agam nuair a bhí mise sa ról mar Aire Stáit go raibh an comhlacht iontach tiomanta de bharr go bhfuil sé ceangailte le chéile leis an gceantar agus leis an nGaeilge. Tá an Ghaeilge ag an mbainistíocht uilig ann agus tá díomá ar an gcomhlacht anois agus an ráiteas sin eisithe aige. Tá Randox timpeall an domhain, sa Mheánoirthear, i Manchester agus i gContae Aontroma fosta. Tá an comhlacht atá ag obair sa Chlocháin Liath difriúil, ag obair go dian dícheallach ar son na teanga, agus ag coimeád na teanga beo sa chomhlacht fosta. Tá an ceart ag na Teachtaí an cheist seo a ardú. Is botún cinnte a bhí ann ach tá sé níos soiléire anois tar éis an ráiteas sin a bheith eisithe uaidh a chonaic mé ar an Idirlíon.
JoeMcHugh	Deputy Joe McHugh	2002-09-12	None	Glacaim le spiorad an mholta sin. B'fhéidir go mbeidh seans ag an Aire Stáit féachaint air agus teacht ar ais chugainn. B'fhéidir go mbeidh deis ann ó thaobh an mholta. Aontaím leis an Teachta.
JoeMcHugh	Deputy Joe McHugh	2002-09-12	None	Aontaím le spiorad na leasuithe seo agus dá mbeadh an tAire Stáit in áit difriúil, b'fhéidir go mbeadh sé ag lorg níos mó solúbthachta leo. Muna bhfuil sé ábalta na leasuithe a ghlacadh b'fhéidir go dtiocfaidh sé ar ais mar gheall orthu ar an gcéad Chéim eile. Chomh maith leis sin, aontaím leis an Teachta Ó Cuív mar gheall ar an éacht agus an sárobair atá déanta san am roimhe seo leis na logainmneacha agus an saibhreas atá iontu. Nuair a théann duine ar www.logainm.ie, tá saibhreas mór fá choinne achan cheantar, achan bhaile agus achan áit sa tír, Thuaidh agus Theas. Dá mbeadh aon seans nó deis ann amach anseo, ba cheart dúinn a bheith níos solúbtha leis na leasuithe seo. B'fhéidir go mbeidh an tAire Stáit níos solúbtha leo.
JoeMcHugh	Deputy Joe McHugh	2002-09-12	None	Tugaim aitheantas don Aire Stáit faoi choinne a thiomantais agus faoi choinne na sároibre atá déanta aige san am gairid ina bhfuil sé sa ról. Tugaim aitheantas fosta don iarAire Stáit, an Seanadóir Kyne, faoi choinne na hoibre a rinne sé roimhe seo. Tá na hoifigigh sa Roinn Turasóireachta, Cultúir, Ealaíon, Gaeltachta, Spóirt agus Meán ag obair ar an reachtaíocht seo le cúig, sé nó seacht mbliana anuas.Mar a deir an nath cainte ó Ghàidhlig na Alban, teanga atá cosúil leis an Ghaeilge: táimid "seachd searbh sgìth", seven times bitter tired. Tá sé soiléir sa Teach seo anois agus bhí sé soiléir tríd an díospóireacht seo go raibh an caidreamh iontach dearfa ar an teanga. Ní raibh aon phointe polaitiúil á dhéanamh agus fágadh an t-éadach polaitíochta taobh amuigh den Teach seo. Bhí an caidreamh ar dóigh agus bhíomar tiomanta le chéile ar na teanga. Is é sin an dóigh ina bhfuilimid agus an dóigh ina mbeimid. Is é an chéad dualgas nó ábhar tábhachta eile atá againn ná rud a dhéanamh ar son an churaclaim agus an oideachais, ar son na scoileanna a mhúineann trí mheán an Bhéarla agus an curaclam atá istigh iontu. B’fhéidir go nglacfadh Cathaoirleach an choiste seo, an Teachta Ó Snodaigh, ceannaireacht fosta ina leith agus go bhfaighimid ról nó go gcuirfeadh dualgas orainn amach anseo tríd an gcoiste seo a bheith ag obair leis an Roinn Oideachais fosta.  Le bheith ionraic, tá an teanga faoi bhrú istigh sa Ghaeltacht agus taobh amuigh di. Is cinnte go bhfuil an reachtaíocht iontach tábhachtach ach taobh amuigh de sin tá ról agus dualgas mór mar gheall ar an gcuraclam ag an Roinn Oideachais agus b’fhéidir go mbeadh an caidreamh ann anois eadrainn a bheith ag obair go dian le chéile ar son na teanga. Tá an t-am againn mar b’fhéidir go mbeimid ann ar feadh cúpla bliain eile, níl a fhios agam. Gabhaim buíochas agus tugaim aitheantas arís don Aire Stáit.
